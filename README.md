ЗАТВЕРДЖЕНО
постановою Кабінету Міністрів України
від 			2023 р. №
ПОРЯДОК
ведення Реєстру публічних електронних реєстрів
Загальні положення 
1. Цей Порядок визначає функціональні можливості Реєстру публічних електронних реєстрів (далі — Реєстр), вимоги до його ведення та адміністрування, процедуру внесення інформації до Реєстру, а також інші питання його функціонування.
2. У цьому Порядку терміни вживаються у такому значенні:
адміністратор публічного електронного реєстру, Державна електронна платформа ведення публічних електронних реєстрів, держатель публічного електронного реєстру, інтегрована інформаційна система, користувач реєстрової інформації, реєстрова інформація, реєстровий номер, створювач реєстрової інформації, технічний адміністратор реєстру — у значенні, наведеному в Законі України “Про публічні електронні реєстри” (далі — Закон);
веб-сайт — у значенні, наведеному в Законі України “Про електронні довірчі послуги”;
гіперпосилання — у значенні, наведеному в Законі України “Про авторське право і суміжні права”;
державні інформаційні ресурси — у значенні, наведеному в Законі України “Про Державну службу спеціального зв’язку та захисту інформації України”; 
електронний документ — у значенні, наведеному в Законі України “Про електронні документи та електронний документообіг”;
електронні інформаційні ресурси — у значенні, наведеному в Законі України “Про Національну програму інформатизації”;
інформаційно-комунікаційна система — у значенні, наведеному в Законі України “Про захист інформації в інформаційно-комунікаційних системах”;
інформація — у значенні, наведеному в Законі України “Про інформацію”;
обробка персональних даних — у значенні, наведеному в Законі України “Про захист персональних даних”;
публічна інформація, публічна інформація у формі відкритих даних — у значенні, наведеному в Законі України “Про доступ до публічної інформації”;
службова електронна пошта — у значенні, наведеному в Типовій інструкції з документування управлінської інформації в електронній формі та організації роботи з електронними документами в діловодстві, електронного міжвідомчого обміну, затвердженій постановою Кабінету Міністрів України від 17 січня 2018 р. № 55 “Деякі питання документування управлінській діяльності” (Офіційний вісник України, 2018 р., № 23, ст. 770).
3. Реєстр — державна інформаційно-комунікаційна система, призначена для формування переліку шляхом реєстрації інформації про публічні електронні реєстри (далі — публічні реєстри), державні та інші обов’язкові для використання класифікатори, довідники, технічні специфікації тощо (далі — класифікатори), а також інформаційно-комунікаційні системи, які забезпечують функціонування публічних реєстрів та/або отримують інформацію з них в порядку електронної інформаційної взаємодії.
4. Держателем Реєстру є Мінцифри.
5. Власником Реєстру та виключних майнових прав на його програмне забезпечення є держава в особі Мінцифри.
6. Публічними реєстраторами Реєстру є посадові особи або особи, які перебувають у трудових відносинах з держателем Реєстру.
7. Створювачами реєстрової інформації Реєстру (далі — створювачі) є:
щодо публічних реєстрів — держателі публічних реєстрів в особі їх керівників або уповноважених осіб, які перебувають у трудових відносинах з держателями публічних реєстрів;
щодо інформаційно-комунікаційних систем, державних інформаційних ресурсів та електронних інформаційних ресурсів (далі — інформаційні ресурси) — власники відповідних систем, інформаційних ресурсів в особі їх керівників або уповноважених осіб, які перебувають у трудових відносинах з власниками відповідних систем, інформаційних ресурсів.
8. Об’єктами Реєстру є інформація про: 
1) публічні реєстри;
2) публічні реєстри, інформаційно-комунікаційні системи яких ще не створені;
3) інформаційно-комунікаційні системи, які забезпечують функціонування та/або отримують інформацію з публічних реєстрів у порядку електронної інформаційної взаємодії;
4) інформаційні ресурси;
5) державні та інші обов’язкові для використання класифікатори. 
9. Ведення Реєстру здійснюється з використанням програмних засобів інформаційної системи “Програмна платформа для розгортання та супроводження державних електронних реєстрів”.
10. Обробка та захист персональних даних, інших реєстрових даних та інформації в Реєстрі здійснюється із застосуванням комплексної системи захисту інформації з підтвердженою відповідністю.
Реєстрація інформації та внесення змін до інформації в Реєстрі
11. Перед реєстрацією публічного реєстру в Реєстрі створювач перевіряє наявність зареєстрованої інформаційно-комунікаційної системи, яка забезпечує функціонування публічного реєстру. У разі відсутності зареєстрованої інформаційної системи, яка забезпечує функціонування публічного реєстру, створювач вчиняє дії для реєстрації такої інформаційно-комунікаційної системи.
12. Для реєстрації інформаційно-комунікаційної системи створювач створює в особистому електронному кабінеті (далі — електронний кабінет) засобами Реєстру електронний документ (далі — заява) про реєстрацію інформаційно-комунікаційної системи в Реєстрі.
13. Заява про реєстрацію інформаційно-комунікаційної системи в Реєстрі містить:
1) назву системи;
2) скорочену назву системи (за наявності);
3) абревіатуру системи латинськими символами (утворену з перших літер або з інших частин слів, що входять до складу назви або скороченої назви системи);
4) нормативно-правові акти щодо функціонування системи;
5) дату введення її в промислову експлуатацію (у разі введення системи в промислову експлуатацію);
6) інформацію про засоби технічного і криптографічного захисту інформації (дата та номер атестата відповідності комплексної системи захисту інформації (за наявності);
7) інформацію про власника системи (найменування та код згідно з ЄДРПОУ);
8) інформацію про адміністраторів системи (найменування та код згідно з ЄДРПОУ);
9) інформацію про приналежність до інтегрованої інформаційної системи.
14. Для реєстрації публічного реєстру створювач створює в електронному кабінеті засобами Реєстру заяву про реєстрацію публічного реєстру в Реєстрі.
15. Заява про реєстрацію публічного реєстру в Реєстрі містить:
1) назву публічного реєстру;
2) скорочену назву публічного реєстру (за наявності);
3) абревіатуру публічного реєстру латинськими символами (утворену з перших літер або з інших частин слів, що входять до складу назви або скороченої назви реєстру);
4) нормативно-правові акти щодо функціонування публічного реєстру;
5) об’єкт (об’єкти) публічного реєстру;
6) інформацію про держателя публічного реєстру (найменування та код згідно з ЄДРПОУ);
7) вимоги до публічних реєстраторів;
8) вимоги до створювачів реєстрової інформації;
9) інформацію про адміністратора публічного реєстру (найменування та код згідно з ЄДРПОУ);
10) інформацію про технічних адміністраторів публічного реєстру (найменування та код згідно з ЄДРПОУ) (за наявності);
11) інформацію про постачальників реєстрової інформації;
12) інформацію про статус використання Державної електронної платформи ведення публічних електронних реєстрів під час розроблення та ведення публічного реєстру;
13) ідентифікатор інформаційно-комунікаційної системи, зареєстрованої у Реєстрі, що забезпечує ведення публічного реєстру.
16. Створювач може створити і подати заяву про одночасну реєстрацію публічного реєстру та інформаційно-комунікаційної системи, яка містить відомості, визначені пунктом 13 і підпунктами 1—12 пункту 15 цього Порядку, у разі, коли в інформаційно-комунікаційній системі та публічному реєстрі інформація про назву, скорочену назву, абревіатуру, адміністраторів збігається.
17. Для реєстрації публічного реєстру, інформаційно-комунікаційна система якого ще не створена, створювач створює в особистому електронному кабінеті засобами Реєстру заяву про реєстрацію публічного реєстру, інформаційна система якого ще не створена, в Реєстрі.
18. Заява про реєстрацію публічного реєстру, інформаційно-комунікаційної система якого ще не створена, містить:
1) назву публічного  реєстру;
2) скорочену назву публічного реєстру (за наявності);
3) абревіатуру публічного реєстру латинськими символами (утворену з перших літер або з інших частин слів, що входять до складу назви або скороченої назви публічного реєстру);
4) нормативно-правові акти щодо функціонування публічного реєстру;
5) об’єкт (об’єкти) публічного реєстру;
6) інформацію про держателя публічного реєстру, інформаційно-комунікаційна система якого ще не створена (найменування та код згідно з ЄДРПОУ);
7) інформацію про адміністратора публічного реєстру, інформаційно-комунікаційна система якого ще не створена (найменування та код згідно з ЄДРПОУ) (за наявності).
19. Для реєстрації інформаційних ресурсів створювач створює в особистому електронному кабінеті засобами Реєстру заяву про реєстрацію інформаційних ресурсів у Реєстрі.
20. Заява про реєстрацію інформаційних ресурсів в Реєстрі містить:
1) назву інформаційного ресурсу;
2) абревіатуру інформаційного ресурсу латинськими символами (утворену з перших літер або з інших частин слів, що входять до складу назви інформаційного ресурсу);
3) ідентифікатор зареєстрованого публічного реєстру в Реєстрі (за наявності);
4) ідентифікатор зареєстрованої інформаційно-комунікаційної системи в Реєстрі, в якій обробляється інформаційний ресурс;
5) для реєстрації:
реєстрових даних — файл з описом структури реєстрових даних;
аналітичних даних — гіперпосилання на опубліковані аналітичні дані;
публічної інформації у формі відкритих даних (далі — відкриті дані) — ідентифікаційний номер набору даних на єдиному державному веб-порталі відкритих даних;
інформаційних ресурсів, надання та отримання інформації з яких можливе за допомогою системи електронної взаємодії електронних ресурсів (далі — система електронної взаємодії) — ідентифікатор ресурсу в каталозі системи електронної взаємодії державних електронних інформаційних ресурсів “Трембіта”;
інформаційних ресурсів, надання та отримання інформації з яких неможливе за допомогою системи електронної взаємодії — інформацію про отримувача та протокол або договір інформаційної взаємодії.
21. Для реєстрації кожного об’єкта Реєстру подається окрема заява, крім випадку, зазначеного у пункті 16 цього Порядку.
22. Створення заяв, передбачених пунктами 13, 15, 18 і 20 цього Порядку, завершується накладенням електронного підпису, що базується на кваліфікованому сертифікаті електронного підпису створювача.
23. Створена заява подається створювачем держателю Реєстру засобами Реєстру. 
24. Протягом п’яти робочих днів з дня подання заяви публічний реєстратор Реєстру перевіряє заяву та за відсутності підстав для відмови у вчиненні реєстраційних дій здійснює реєстрацію об’єкта Реєстру в Реєстрі.
25. Підставою для відмови у здійсненні реєстрації об’єкта Реєстру, визначеного підпунктами 1—4 пункту 8 цього Порядку, може бути виключно невідповідність зазначеної у заяві інформації вимогам Закону та/або нормативно-правового акта, згідно з яким створено або врегульовано функціонування відповідного об’єкта Реєстру.
26. За наявності підстав для відмови у здійсненні реєстрації об’єкта Реєстру, визначеного підпунктами 1—4 пункту 8 цього Порядку, публічний реєстратор Реєстру протягом п’яти робочих днів з дня подання заяви надсилає створювачу через електронний кабінет повідомлення про причину відмови у реєстрації.
27. Створювач у межах строків, передбачених пунктом 47 цього Порядку, усуває невідповідності, що стали підставою для відмови в реєстрації об’єкта Реєстру, визначеного підпунктами 1—4 пункту 8 цього Порядку, і повторно створює та подає заяву.
28. Реєстрація об’єкта Реєстру, визначеного підпунктами 1—4 
пункту 8 цього Порядку, в Реєстрі завершується накладенням  електронного підпису, що базується на кваліфікованому сертифікаті електронного підпису публічного реєстратора Реєстру.
29. Зміни до інформації про об’єкти Реєстру, визначені 
підпунктами 1—4 пункту 8 цього Порядку, зареєстровані у Реєстрі, вносяться в порядку реєстрації такого об’єкта Реєстру шляхом створення та подання заяви про реєстрацію змін щодо відповідного об’єкта в Реєстрі у Реєстрі у строки, визначені пунктом 48 цього Порядку.
30. Реєстрація припинення публічного реєстру здійснюється в порядку внесення змін до інформації про публічний реєстр, шляхом створення та подання заяви про реєстрацію змін щодо публічного реєстру в Реєстрі у строки, визначені пунктом 48 цього Порядку.
31. Публічний реєстратор Реєстру протягом п’яти робочих днів з дня подання заяви перевіряє заяву щодо внесення змін до інформації про об’єкти Реєстру, визначені підпунктами 1—4 пункту 8 цього Порядку, та за відсутності підстав для відмови у вчиненні реєстраційних дій здійснює реєстрацію змін до відповідного об’єкта Реєстру в Реєстрі.
32. Створювач повідомляється про внесення об’єктів Реєстру, визначених підпунктами 1—4 пункту 8 цього Порядку, та змін до інформації про такі об’єкти Реєстру в Реєстрі шляхом надсилання повідомлення на адресу його службової електронної пошти засобами Реєстру.
33. Реєстрація класифікаторів здійснюється публічним реєстратором Реєстру за результатами визначення чи внесення змін до переліку класифікаторів, довідників, технічних специфікацій тощо, які є обов’язковими до використання в публічних електронних реєстрах, затвердженого постановою Кабінету Міністрів України від 		2023 р. №         “Про функціонування Реєстру публічних електронних реєстрів” (далі — перелік класифікаторів).
34. Для реєстрації класифікаторів публічний реєстратор Реєстру створює заяву про реєстрацію класифікаторів у Реєстрі.
35. Заява про реєстрацію класифікаторів у Реєстрі містить інформацію, яка включена до переліку класифікаторів, а також абревіатуру класифікатора латинськими символами, тип класифікатора та гіперпосилання на опублікований класифікатор або інформацію про класифікатор.
36. Реєстрація класифікатора в Реєстрі здійснюється після накладення публічним реєстратором Реєстру електронного підпису, що базується на кваліфікованому сертифікаті електронного підпису на заяву.
37. Реєстровий номер об’єкта Реєстру присвоюється автоматично засобами Реєстру.
38. Реєстровий номер об’єкта Реєстру залишається незмінним протягом усього часу існування такого об’єкта.
39. За допомогою реєстрового номера здійснюється ідентифікація об’єкта Реєстру.
40. Реєстровими даними Реєстру є відомості, зазначені в пунктах 13, 15, 18 та 20 цього Порядку, зокрема отримані шляхом інформаційної взаємодії.
41. Обсяг інформації, необхідної для здійснення реєстрації об’єкта Реєстру, визначається пунктами 13, 15, 18, 20 та 35 цього Порядку.
42. Підставою для скасування раніше здійсненої реєстрації об’єкта Реєстру, визначеного підпунктами 1—4 пункту 8 цього Порядку, може бути виключно невідповідність інформації в Реєстрі вимогам Закону та/або нормативно-правового акта, згідно з яким створено відповідний об’єкт Реєстру.
43. Внесення та реєстрація інформації про публічні реєстри, інформаційно-комунікаційні системи та інформаційні ресурси органів місцевого самоврядування здійснюється за наявності технічної можливості.
Повноваження держателя та публічного реєстратора Реєстру 
44. Держатель Реєстру:
1) забезпечує створення, модернізацію, функціонування та доступ до Реєстру;
2) забезпечує захист інформації в Реєстрі відповідно до Закону України “Про захист інформації в інформаційно-комунікаційних системах”;
3) забезпечує загальний доступ до реєстрової інформації;
4) організовує роботу з підготовки та підвищення кваліфікації представників держателів і технічних адміністраторів реєстрів з питань користування Реєстром;
5) надає узагальнені роз’яснення щодо застосування законодавства з питань взаємодії реєстрів та функціонування Реєстру;
6) визначає публічних реєстраторів Реєстру.
45. Публічні реєстратори Реєстру здійснюють реєстрацію у Реєстрі:
1) публічних реєстрів та змін до інформації про публічні реєстри;
2) публічних реєстрів, інформаційно-комунікаційні системи яких ще не створені, та змін до інформації про публічні реєстри, інформаційно-комунікаційні системи яких ще не створені;
3) інформаційно-комунікаційних систем, інформаційних ресурсів та змін до інформації про інформаційно-комунікаційні системи, інформаційні ресурси;
4) класифікаторів та змін до інформації про класифікатори.
Обов’язки держателів публічних реєстрів та строки подання держателями публічних реєстрів інформації до Реєстру 
46. Держателі публічних реєстрів:
1) створюють інформацію про обʼєкти Реєстру самостійно або на підставі інформації, що міститься в Реєстрі; 
2) забезпечують подання інформації, визначеної підпунктом 1 цього пункту, в строки, визначені Законом або цим Порядком.
47. Подання до Реєстру інформації здійснюється у такі строки:
1) про публічні реєстри — не пізніше дати введення публічного реєстру в дослідну та/або промислову експлуатацію;
2) про інформаційно-комунікаційні системи — не пізніше дати введення інформаційно-комунікаційної системи в промислову експлуатацію;
3) про публічні реєстри, інформаційно-комунікаційні системи яких ще не створено, — не пізніше дати початку функціонування публічного реєстру; 
4) про інформаційні ресурси — не пізніше ніж через 14 днів після створення інформаційного ресурсу.
48. Подання до Реєстру інформації про зміну інформації про об’єкти Реєстру здійснюється у такі строки:
1) у разі припинення публічного реєстру — не пізніше ніж за 
14 робочих днів до дня припинення публічного реєстру;
2) у разі прийняття нормативно-правового акта, що стосується функціонування об’єкта Реєстру, — не пізніше ніж через 14 днів після офіційного опублікування відповідного нормативно-правового акта;
3) у разі коли побудовано електронні взаємодії, — не пізніше ніж через 14 днів після побудови електронної взаємодії.
Адміністрування Реєстру 
49. Адміністратором Реєстру є державне підприємство “ДІЯ”, що належить до сфери управління Мінцифри.
50. Адміністратор Реєстру:
1) визначає необхідні технічні засоби Реєстру; 
2) забезпечує створення, адміністрування та ведення Реєстру з використанням інформаційної системи “Програмна платформа для розгортання та супроводження державних електронних реєстрів”;
3) забезпечує працездатність Реєстру відповідно до режиму функціонування, визначеного цим Порядком;
4) забезпечує створення та/або встановлення оновлення програмного забезпечення Реєстру;
5) забезпечує інтероперабельність Реєстру;
6) забезпечує надання, блокування та анулювання доступу до Реєстру;
7) забезпечує доступ до інтерфейсів Реєстру користувачам реєстрової інформації, відповідно до їх прав авторизації/аутентифікації;
8) забезпечує захист інформації, програмного забезпечення та кіберзахист Реєстру; 
9) відповідає за збереження та захист Реєстру, реєстрових даних та інформації Реєстру;
10) здійснює профілактичні, регламентні роботи з обчислювальними ресурсами та програмним забезпеченням Реєстру;
11) проводить роботи з відновлення систем після кіберінцидентів та збоїв;
12) здійснює заходи із створення, впровадження, ведення та адміністрування Реєстру;
13) забезпечує проведення технічних і технологічних заходів для забезпечення функціонування Реєстру;
14) здійснює заходи із створення, модифікації, впровадження та супроводження програмного забезпечення Реєстру;
15) здійснює інші заходи, необхідні для забезпечення сталого функціонування та відновлення роботи Реєстру.
51. Повноваження технічного адміністратора Реєстру здійснює державне підприємство “ДІЯ”, що належить до сфери управління Мінцифри.
52. Технічний адміністратор Реєстру:
1) здійснює заходи із створення, впровадження, ведення та адміністрування Реєстру;
2) проводить технічні і технологічні заходи для забезпечення роботи Реєстру, забезпечення хостингу, обслуговування технічного комплексу публічного реєстру;
3) здійснює заходи із створення, модифікації, впровадження та супроводження програмного забезпечення Реєстру;
4) забезпечує збереження та захист Реєстру, реєстрових даних Реєстру та інформації Реєстру;
5) забезпечує проведення технічних та технологічних заходів з надання, блокування та анулювання доступу до Реєстру в порядку, встановленому держателем Реєстру.
53. Реєстр функціонує безперервно, крім випадків проведення планових та позапланових профілактичних та/або регламентних робіт, пов’язаних з адмініструванням та/або усуненням технічних та/або методологічних помилок чи технічного збою в роботі, тривалість проведення яких визначається адміністратором Реєстру за погодженням держателя Реєстру.
54. Інформація про проведення профілактичних та/або технічних робіт з підтримки Реєстру оприлюднюється на офіційному веб-сайті Мінцифри не менше ніж за три календарних дні до дати проведення таких робіт, крім випадків, коли через терміновість проведення таких робіт своєчасне попередження неможливе, про що надсилається відповідне повідомлення.
Надання доступу до Реєстру 
55. Доступ до Реєстру створювачам та публічним реєстраторам надається на підставі заяви про надання доступу до Реєстру (далі — заява про надання доступу).
56. Заява про надання доступу подається через електронний кабінет або надсилається службовим листом за підписом керівника держателя публічного реєстру або особи, яка може вчиняти дії від імені юридичної особи, адміністратору Реєстру. 
57. Заява про надання доступу до Реєстру містить:
1) прізвище, ім’я та по батькові (за наявності) створювача/публічного реєстратора;
2) реєстраційний номер облікової картки платника податків або серію (за наявності) та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
3) унікальний номер запису в Єдиному державному демографічному реєстрі (за наявності);
4) код юридичної особи згідно з ЄДРПОУ;
5) найменування юридичної особи згідно з Єдиним державним реєстром юридичних осіб, фізичних осіб — підприємців та громадських формувань;
6) адресу службової електронної пошти.
58. Заява про надання доступу до Реєстру, подана через електронний кабінет, повинна бути погоджена шляхом накладенням електронного підпису, що базується на кваліфікованому сертифікаті електронного підпису керівником держателя або особою, яка може вчиняти дії від імені юридичної особи. Після погодження заяви про надання доступу користувачу автоматично надається доступ до Реєстру засобами Реєстру.
59. Адміністратор Реєстру надає доступ до Реєстру на підставі заяви, надісланої службовим листом, протягом трьох робочих днів з дня його надходження.
60. Доступ до Реєстру здійснюється через електронний кабінет.
61. Доступ до електронного кабінету надається після проходження процедури ідентифікації та автентифікації за допомогою електронного підпису, що базується на кваліфікованому сертифікаті електронного підпису.
62. Під час проходження первинної електронної ідентифікації в електронному кабінеті обов’язково зазначається адреса службової електронної пошти.
63. За недостовірність відомостей, зазначених під час електронної ідентифікації, несе відповідальність користувач. 
64. У разі зміни адреси службової електронної пошти створювач та/або публічний реєстратор зобов’язаний не пізніше наступного робочого дня внести відповідні зміни до облікових даних в електронному кабінеті.
65. Анулювання доступу до Реєстру здійснюється:
1) особою, яка може вчиняти дії від імені юридичної особи, засобами Реєстру;
2) адміністратором Реєстру на підставі службового листа держателя публічного реєстру.
Користування реєстровою інформацією та її публікація
66. Отримання реєстрової інформації Реєстру здійснюється в електронній формі.
67. Реєстрова інформація Реєстру отримується користувачами у порядку:
1) загального доступу;
2) спеціального доступу;
3) електронної інформаційної взаємодії. 
68. У порядку загального доступу реєстрова інформація Реєстру:
1) оприлюднюється у формі відкритих даних на Єдиному державному веб-порталі відкритих даних;
2) публікується на офіційному веб-сайті Мінцифри;
3) надається з використанням прикладних програмних інтерфейсів Реєстру.
69. Створювачі та публічні реєстратори Реєстру отримують інформацію з Реєстру в порядку спеціального доступу.
70. У порядку спеціального доступу:
1) створювачі мають доступ до інформації про свої публічні реєстри, інформаційно-комунікаційні системи та інформаційні ресурси;
2) публічні реєстратори Реєстру мають доступ до всієї інформації Реєстру.
71. Персональні дані створювачів та публічних реєстраторів Реєстру не підлягають поширенню у порядку загального доступу.
72. Надання послуг щодо інформації в Реєстрі здійснюється безоплатно.   
Електронна інформаційна взаємодія Реєстру 
73. Реєстр забезпечує електронну інформаційну взаємодію з Єдиним державним реєстром юридичних осіб, фізичних осіб — підприємців та громадських формувань для забезпечення достовірності інформації про держателів, власників, адміністраторів та технічних адміністраторів публічних реєстрів та інформаційно-комунікаційних систем.
74. Електронна інформаційна взаємодія Реєстру з Єдиним державним реєстром юридичних осіб, фізичних осіб — підприємців та громадських формувань здійснюється відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455; 2021 р., № 52, ст. 3216; 2023 р., № 11, ст. 721).
Фінансування Реєстру 
75. Створення та функціонування Реєстру, його програмно-технічних засобів здійснюється за рахунок коштів державного бюджету, коштів міжнародної технічної допомоги та інших джерел, не заборонених законом.
76. Фінансове забезпечення держателя та адміністратора Реєстру здійснюється за рахунок коштів державного бюджету.
